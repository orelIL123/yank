# ספר אורחות צדיקים - מחולק ללימוד יומי (30 יום)

## יום 1: הקדמה ושער הגאווה (חלק א)
**הקדמה**
סוף דבר הכל נשמע, את האלהים ירא ואת מצוותיו שמור, כי זה כל האדם (קהלת יב יג). זה הפסוק אמרו שלמה המלך, והוא היה חכם מכל האדם, והיה מלך על התחתונים ועל העליונים (מגילה יא ב). ואחר שראה כל המעשים, וניסה כל הדברים, והודיע לעולם כמה חכמות, חתם כל דבריו ואמר: סוף של כל דבר הוא יראת השם. וכן התחיל במשלי (משלי א ז): "יראת יי ראשית דעת"; וסיים (משלי לא ל): "אשה יראת יי היא תתהלל". ואילו אדם אחר היה מזהיר אותנו על יראת שמים – לא היו דבריו מקובלים על העולם, כי העולם היו אומרים: עבור שאין לו עניין אחר, והוא פנוי – לכך מזהיר על יראת השם. אלא שלמה המלך שהיה עשיר מכל האדם, דכתיב (מלכים א י כג): "ויגדל המלך שלמה מכל מלכי הארץ", והיה חכם מכל האדם. והיה יכול ליהנות מן העולם הזה יותר מכל האדם, ואף על פי כן ראה שהכל הבל, ואין טוב אלא יראת השם.

דע כי האדם נברא לעבוד את בוראו. ואילו לא נברא אלא לעסוק בעולם הזה, באכילה ושתיה ומשגל – לא היה לו יתרון על הבהמה, והנשמה היקרה לא ניתנה לו לריק. אלא וודאי עיקר בריאת האדם בעולם הזה – להכין נפשו לעולם הבא. והעולם הזה דומה לפרוזדור בפני העולם הבא (אבות ד טז), והנשמה משתוקקת למקום שנלקחה משם, ואינה שבעה מן העולם הזה.

והאדם מושל בעולם התחתון, כי הוא מתוקן בצלם אלהים ובצורתו, ונאה במלאכתו מכל הברואים, ויש בו הנשמה המתבוננת סוד העליונים והתחתונים – מכל זה ידענו שהוא עניין כל הכוונות מזה העולם; וכל מה שנברא בעולם הזה – הכל לצרכו. ועל זה ניתנה לאדם תורת אמת, להורותו הדרך הישרה. כי האדם הוא חביב מאוד לפני השם, כי אנו רואים שהמלאכים משתמשים בצרכי האדם הצדיק, כמו שידענו מאברהם אבינו, וכן יצחק; ויעקב אמר (בראשית מח טז): "המלאך הגואל אותי מכל רע יברך את הנערים", וכתיב (הושע יב ה): "וישר אל מלאך ויוכל". ודניאל אמר (ו כג): "אלהי שלח מלאכה, וסגר פם אריותא ולא חבלוני". ועוד מצינו שבא מלאך לעזרת הצדיקים.

הלב הוא מלך על כל האיברים, והוא מנהיג את הגוף. והלב פועל על ידי חמישה כוחות:
הראשון הוא כוח הראות,
השני הוא כוח השמע,
השלישי הוא כוח הריח,
הרביעי הוא כוח הטעם,
החמישי הוא כוח המשוש, שאדם מרגיש כשהוא ממשש בדבר.
חמישה כוחות הללו כולם מעשה האדם, ואין פעולה נעשית בלא אחד מחמשת הכוחות. והלב פועל על ידיהם, כי חמישה כוחות האלו מביאים ללב כל עניין, וכל מעשה ומחשבה נמשכת אחריהם. הלב יש בו דעות רבות, כגון הגאוה והענווה, הזיכרון והשכחה, היגון והשמחה, הבושת והעזות, וכאלו יש עוד רבות. וכל אלו הדעות מתחזקות מן חמשת הכוחות, כי הסומא לא יוכל להתגאות כאילו היה רואה.

לכן כל אדם הנלבב ישתדל בכל כוחו להגיע לתכלית הטובה. שאם הגיע אדם למעלה טובה, לעולם יחמוד לעלות אל מעלה שהיא למעלה ממנה, עד שיגיע לתכלית הטוב בכל כוחו במידות הטובות, כיון שיש לו ברירה – יזרוק הפסולת ויקח הסולת.
כיצד? יש אדם שהוא בעל חמה כועס תמיד, ויש אדם שדעתו מיושבת עליו ואינו כועס כלל, כי אם מעט לכמה שנים. ויש אדם שהוא גבה לב ביותר, ויש שהוא שפל רוח מאוד. ויש שהוא בעל תאווה, ולא תשבע נפשו מהלך בתאוותו, ויש שהוא טהור גוף ביותר ולא יתאווה אפילו לדברים מועטים שהגוף צריך. ויש בעל נפש רחבה, לא תשבע נפשו מכל ממון שבעולם, כמו שנאמר (קהלת ה ט): "אוהב כסף לא ישבע כסף". ויש קצר רוח שדי לו אפילו בדבר מועט, ולא ירדוף להשיג כל צרכיו. ויש שהוא מסגף עצמו ברעב וקובץ על יד, ואינו אוכל פרוטה משלו אלא בצער גדול, ויש שהוא מאבד ממון בידו.

וכל אלו המידות, אף על פי שהן בטבע האדם – אפשר לו לשנותן ולהרגיל עצמו בדרך ישרה. כי יש מידה שצריך להשתמש בה ברוב המקומות, ויש מידה שצריך להשתמש בה מעט. וזה דומה לעושה תבשיל, וצריך ירק ובשר ומים ומלח ופלפלין, וכל אלו המינים צריך ליקח מכל אחד כשיעור: מזה מעט ומזה הרבה. אם ימעט הבשר – יהיה רזה, אם ירבה מלח – לא יהיה נאכל מחמת מלחו. וכן כולם: אם ימעט במה שצריך הרבה, וירבה במה שצריך מעט – יהא המאכל מקולקל. אבל הבקי, אשר יקח מכל אחד משקל הראוי, אז יהא המאכל ערב ומתוק לאוכליו. וכענין הזה במדות: יש מידות שצריך ליקח מהן מרובה, כגון הענווה והבושת ודומיהן, ויש מידות שצריך ליקח מהן מעט, כגון הגאווה והעזות והאכזריות. לכן בהיות האדם שוקל בפלס המאזנים ליקח מכל מידה שיעורה, לא יפחת ולא יותיר – אז יהיה האדם ישר ותמים בכל דרכיו.

חולי הנפש הם המידות הרעות. וכמו שחולי הגוף טועמים המר למתוק והמתוק למר, כן חולי הנפש מדמים הרע לטוב והטוב לרע. ומידות הרעות הן חולי הנפש, והצדיקים הרודפים אחר המידות הטובות הם שנאויים להם, והדרך הטובה קשה עליהם וכבידה, והיא כבידה עליהן מאוד לפי חוליָם. וכן ישעיהו אומר באנשים הללו (ה כ): "הוי האמרים לרע טוב ולטוב רע, שמים חושך לאור ואור לחושך, שמים מר למתוק ומתוק למר". ועליהם נאמר (משלי ב יג): "העוזבים אורחות ישר, ללכת בדרכי חושך".

וכיצד ומה הוא תקנת חולי הנפש? ילכו אצל החכמים, שהם רופאי הנפשות, שמלמדין אותם עד שיחזירום לדרך טובה. והמכירים בדעות רעות שלהם ואינם הולכים אצל חכם לרפא אותם, עליהם אמר שלמה (משלי א ז): "חכמה ומוסר אוילים בזו".
יש כמה בני אדם אשר תאוותם לתפש דרך הטוב, ואינם יודעים מה טוב להם, וחושבים בכל יום להשיג מעלה העליונה, ואינם משיגים כל ימיהם. וזה העניין מחמת שני דברים הם: האחד, שאינו יודע עיקר הדבר ומכירו. והשני, שהוא יודעו ומכירו, ואף על פי כן אינו מוצאו מחמת שאינו מחפש אותו כראוי.

ועל זה נאמר: (משלי י כ) "כסף נבחר לשון צדיק". מי שנושה בחברו ובא לשלם לו כסף במשקל, אם אינו מכיר באמיתת המשקל וצדק המאזנים, או מכיר הכל אך שאינו בקי בבחינת הכסף – זה האיש קרוב להיות ניזק בעניין המשקל והכסף. כי לפעמים ימאן בכסף ויקרא טוב רע, ויקח הסיגים, גם יקח פחות ממשקל הראוי לו, כי שמא יקח משקל הקל או ישים הכסף בכף הכבד שבמאזנים – מכל אלו יבוא לידי טעות. או אפילו אם הוא בקי בכסף ובמשקל, אם אינו מסתכל בו כראוי אפשר שיתערב בכספו סיגים. אבל אם הוא בקי בכל, במשקל ובכסף, ומסתכל בו כראוי – אז הוא משתלם כראוי כסף נקי ושלם במשקל. לא כן הסכל שאינו יודע הדרכים – דומה לאדם שחפץ ללכת אל עיר, ואינו יודע דרכו, ולא יכיר השבילים המוליכים אותו אליה. לכן הוא משתומם: פעם אחת ילך דרך אחת, ויחזור ויתעה בדרך אחרת, וכן בשלישית וכן ברביעית. ועל כיוצא בו אמר החכם (קהלת י טו): "עמל הכסילים תיגענו, אשר לא ידע ללכת אל עיר".

לכך יש לחמול על אנשים הטבועים בהבלי השווא, ללמדם צדק המשקל ויושר המאזנים, ולהודיעם בחינת הכסף, ולהורות להם דרכים הישרים; למען יברר האדם בתחילת הבחנתו מסילה אשר תביאהו למקום רענן ודשן אשר שם כל הטובה, והוא יראת שמים, אשר הוא סוף כל המעשים. והוא השאלה אשר השם יתברך שמו שואל מכל אדם, כדכתיב (דברים י יב): "מה יי אלהיך שאל מעמך, כי אם ליראה".

כל התורה תלויה בתיקון המידות. כי כל המידות טובות ורעות – החכם יכול לעשות הרעות לטובות, והכסיל יעשה מידות טובות לרעות.
ומי שהולך בחושך ואינו מתבונן בתיקון המידות, אפשר שיהא בו מידה המאבדת כל זכויותיו. כגון המתגאה במעשיו, ומתפאר ומייפה עצמו תמיד בגנות של חברו ומתכבד בקלונו. והאיש ההוא דומה למי שממלא חבית יין משובח, ויש בתחתית החבית נקב קטן – אין ספק שיאבד כל היין המשובח בנקב הקטן אם לא יסתום אותו. כך המתגאה הזה: אף על פי שהוא מלא תורה, יאבד הכל על ידי המידה הרעה הזאת אם לא יחוש לתקנה.

ומעטים הם בעולם המכירים האמת. יש שאין חכמים להכיר, וכמו שאין הקטוע שתי רגליו יכול לעלות בסולם – כך מי שאין בו דעת אינו יכול לעלות בסולם המידות. ויש חכמים ומכירים את האמת ואינם חפצים בו, ומשליכים אותו אחרי גוום, ומראים עצמם כאילו אינם מכירים אותו, מפני שתקף יצרם גובר עליהם ועיניהם ולבם נמשכים אחר התאוות.
דע כי אויבי האדם הם אנשי ביתו (מיכה ז ו), והם המידות: זו משונה מזו, וכל מידה ומידה טורפת דעת האדם, זו מושכתו לכאן וזו מושכתו לכאן, ויצר הרע מסייעו לכל מידה שיבחר הפחות שבה. והוא דומה לאדם שהולך במדבר, ופוגעים בו דובים ואריות ונמרים וזאבים והרבה משחיתים. האיש הזה צריך לפקח עיניו ולהלחם עם כל אחד ואחד, ואם יעלים עיניו רגע אחת – יטרפוהו המזיקים. כך האדם במידותיו הרעות, כגון התאווה, והגאווה, והשנאה, והכעס, וכיוצא בהן – מתגלגלות בלבו תמיד; ואם יתעלם ולא יתקנם – יעקר מלבו אור האמת וימש חושך. ועל זה נאמר (תהלים טז ח): "שוויתי יי לנגדי תמיד".

האדם בשעה שנולד הוא בגופו ובחכמתו חלש משאר כל הבריות. כי כל הבריות ביום הוולדם יכולים ללכת ולרעות, והאדם מושלך כאבן דומם. וכמו שגופו חסר, כך חכמתו חסרה. ובכל יום ויום גופו גדל, וכן חכמתו גדלה מעט מעט. וכמו שהוא צריך למזון הגוף לקיימו, שלא ימות ולא יחלש – כך צריך לנשמה מזון החכמה והתורה.
רוב בני האדם דומים לבהמות, עובדים להנאת גופם לאכול ולשתות ולבעול, וכל ימיהם בחשכת השטות. והימים הראשונים אשר יגדלו בהם הנערים – יגדלו בתוהו, ויחשבו בעמל ואוון, וימלאו לבם מחשבות הבל וריק. והמשכילים יכתבו על לבם מכתב אלהים, שהוא יסוד התורה והמצוות וחכמת המידות, עד אשר יזהירו נפשותם כזוהר הרקיע. ולזה הייתה כוונת שלמה באומרו (משלי י ג): "קשרם על אצבעתיך, כתבם על לוח לבך".

עוד אמר שלמה (משלי כ יא): "גם במעלליו יתנכר נער, אם זך ואם ישר פעלו". זה הפסוק נאמר על הבחנת הנערים, כי מנעוריהם ניכר מידותיהם. כמו שתראה מקצת הנערים נראה בהם מידת בושת, ומקצתם העזות, ומקצתם נוטים אל התאווה, ומקצתם נוטים אל מעלות טובות. ודע כי כל מידות האדם אשר תראה בו בימי הבחרות והזקנות – הם היו בימי הילדות והשחרות; אך בזמן ההוא לא היה בו כוח להראותם ולעשותם. ולכן צריך לאדם להרגיל את בניו במידות טובות בילדותם, וכשיזקינו לא יסורו מהם. וצריך ללמד את בנו ספר ומוסר, ולהוציא מלבו טיפשות הילדות, ולהבדיל בין הטמא ולבין הטהור, ולהרגיל בעבודה, עד שיהיו המידות טבועות וקשורות בלבו.

זה הספר נקרא "ספר המידות" (אורחות צדיקים), והוא נכתב ונחתם בטבעת החכמה ללמד לאדם דעת, להיות הספר הזה בידי כל איש לכלי אומנות, לתקן מתוכו מידותיו ומעשיו. כי האומן אשר בידו כלי אומנותו – יוכל לעשות מלאכתו. אבל כשאין בידו כלי אומנותו – לא יוכל לעשות מאומה. לכן שמע מוסר, וקח כלי אומנותך בידך לתקן מידותיך. הלוא תראה: מי שיש לו הרבה מיני מטבעות, קטנות וגדולות, ואינו יודע ערכם ושוויים – לא ידע מה לקנות בכל אחת; עד שידע ערך של כל מטבע. וגם צריך לידע איזה מטבע פסל המלך, וגזר עליה שלא להוציאה. אחר שישקול כל מטבע ומטבע ויערכה, אז ידע מה לקנות בה. וכן אתה, בן אדם! יש בך מידות רבות, ולא תדע איזו מהן טובה ואיזו מהן רעה. ויש מידות שהן פסולות, והמלך העליון שונא אותן. לכן הנה לך זה הספר, ושקול בו כל המידות, והוא יודיעך המידות החשובות והגרועות, והאהובות והשנואות; ובזה תגיע אל השלמות, ותהיה אומן וכלי אומנותך בידך.

עתה נרצה להודיע שורשי המידות וענפיהם, ותועלתם ונזקם. וכוונתינו להשיב טבעי האדם מעניין הסכלות אל אהבת המוסר, ושישתדלו הפתאים לדעת טבעי החכמים. ומהשם יתעלה זכרו נשאל עזר שיודיענו הדרכים הישרים ונתיבות הצדק, להורות שבטי ישורון עדת החסד.

**שער הראשון - שער הגאווה**
השער הראשון: נדבר בו על מידת הגאווה. ומה טוב שנזדמן תחילה לכל השערים, מפני חיוב האדם להיבדל ממנה, כי היא פתח לרעות רבות, ולא ראינו כזאת לרעה בכל המידות. לכן צריך האדם להתחכם ולהנהיגה אל המנהג הראוי, ולדחות אותה במקום שאינה ראויה בו.

הגאווה היא המטבע אשר פסל הקב"ה. הגאווה מתחלקת לשני חלקים:
האחד גאוות האדם בגופו,
והחלק השני גאוות האדם במעלות החכמה ובמעשיו.
גאוות האדם בגופו יש בו שני חלקים: האחד טוב, והאחד רע.
וזאת היא גאוות האדם בגופו הרעה:
בעת שתתגבר הגאווה בלב האדם, אז תמשול על האדם מקודקודו עד כף רגלו:
בראשו ובגרונו, כדכתיב (ישעיהו ג טז): "יען כי גבהו בנות ציון, ותלכנה נטויות גרון".
בידיו וברגליו, דכתיב (תהלים לו יב): "אל תבואני רגל גאווה, ויד רשעים אל תנדני". ועל רגל גאווה נענשה בת רבי חנינא בן תרדיון, שנגזר עליה לישב בקובה של זונות. כי פעם אחת הלכה לפני גדולי רומי, ושמעה שאמרו: כמה נאה פסיעותיה של ריבה זו! ואז דקדקה יותר (עבודה זרה יח א).

הגאווה הרעה היא: מי שמתגאה בגופו ויופיו ובכוחו, ומיפה עצמו במלבושים, ומסתלסל בשערו. ואמרו החכמים (נדרים ט ב) שהנוהג בדרך זה היצר שולט בו להחטיאו.
ומה יתגאה האדם ביופיו? הלוא היופי הוא הבל, וסופו להיות עפר רימה ותולעה. והמתגאה במלבושיו – הלוא המלבושים באו לכסות הקלון והבושת, ואיך יתגאה בחיפוי הקלון? המשל לאדם שיש לו מכה בראשו או בשאר איבריו, ושם עליה סמרטוטים ורטייה, או שאר דברים לרפואה – היש לו להתנאות ולהתגאות באותה רטייה? באמת אין זה כי אם כסות לבושתו ולכאבו! כך האדם: אם לא חטא, לא היה צריך למלבושים, כי המלבושים סימן לחטא אדם הראשון, דכתיב (בראשית ב כה): "ויהיו שניהם ערומים האדם ואשתו, ולא יתבוששו". אבל לאחר שחטאו כתיב (שם ג ז): "וידעו כי ערומים הם, ויתפרו עלה תאנה". נמצא שהמלבושים הם זכרון הבושת והחטא, ואיך יתגאה אדם בבגדים שהם לו לבושת וסימן עוון?

## יום 2: שער הגאווה (המשך)
וזאת היא גאוות הגוף שהיא טובה:
שמא יאמר האדם: הואיל והגאווה היא מידה רעה כל כך, אפרוש ממנה ביותר – עד שלא יאכל בשר ולא ישתה יין, ולא ישא אשה, ולא ישב בדירה נאה, ולא ילבש מלבוש נאה אלא השק והצמר, וקרועים ומלוכלכים; ומשלמה (קהלת ז טז): "אל תהי צדיק הרבה, ואל תתחכם יותר, למה תשומם".
הדרך הישרה באדם: שיהא נקי בכל ענייניו, כי הנקיות הוא גדר של מעשים טובים. כיצד? ילבש בגדים בינונים, ולא מלבושים עניים המבזים לובשם; אלא בגדים בינונים נאים ונקיים, העני לפי עניו והעשיר לפי עשרו. ואסור שימצא כתם או שמנונית על בגדיו, ולא יהיו קרועים. ולא יהיו מתוקנים כבגדי גסי הרוח.
גם מאכלו יהא נקי. ולא יאכל מעדני מלך, אך מאכל בינוני ומשקה בינוני לפי השגת ידו. ולא ישתה ולא יאכל בכלים מאוסים, פן יעבור על "אל תשקצו את נפשתיכם" (ויקרא יא מג), אלא הכל יהא בנקיות. גם שולחנו גם מיטתו יהיו נקיים, וכל ענייניו יהיו נקיים.
גם גופו יהא נקי ולא מזוהם. אך יזהר לרחוץ פניו ידיו ורגליו, גם כל גופו לעתים, כאשר מצינו בהלל הזקן (ויקרא רבה לד ג), שבשעה שהיה נפטר מתלמידיו היה מהלך והולך עמם. אמרו לו תלמידיו: רבי, להיכן אתה הולך? אמר להם: לעשות מצוה. אמרו לו: וכי מה מצוה זו? אמר להם: לרחוץ בבית המרחץ. אמרו לו: וכי זו מצוה היא? אמר להם: הן! מה אם איקונין של מלכים, שמעמידים אותו בבתי תיאטראות ובבתי קרקסאות, מי שנתמנה עליהן הוא מורקן ושוטפן, והן מעלין לו מזונות, ולא עוד אלא שהוא מתגדל עם גדולי מלכות. אני שנבראתי בצלם ובדמות, דכתיב (בראשית ט ו): "כי בצלם אלהים עשה את האדם" – על אחת כמה וכמה! ועוד, דכתיב (משלי טז ד): "כל פעל יי למענהו".

לכן ילבש מלבושים נקיים לכבוד השם יתברך, ויכבד גופו לכבוד השם, אך לא יכוון להתגאות ולהשתרר על הבריות. ויאמר בלבו: הקב"ה בראני ונתן בי נשמה קדושה, והגוף הוא נרתיק לנשמה, ואני חייב לכבד הנרתיק לכבוד הנשמה, ולכבוד מי שבראה. וגם כדי שיהא ישראל מובדל במלבושיו ובדבריו ובכל מנהגיו מן הגויים. וכן הוא אומר (ויקרא כ כו): "ואבדיל אתכם מן העמים".

בעלי הגאווה הם מתעבים בעיני השם, שנאמר (משלי טז ה);: "תועבת יי כל גבה לב". והוא נמסר ביד יצרו, כי אין עזר השם עמו, אחרי אשר הוא תועבת השם. ואפילו לא נתגאה על שום אדם, לא בדיבור ולא במעשה, אך בלבו לבד הוא מתגאה – נקרא "תועבה", שנאמר: "תועבת יי כל גבה לב" – אפילו אין לו גבהות אלא בלב נקרא "תועבה".
אמרו רבותינו: כל מי שיש בו גסות הרוח – כאילו עובד עבודת כוכבים; כתיב הכא (משלי טז ה): "תועבת יי כל גבה לב", וכתיב התם (דברים ז כו): "לא תביא תועבה אל ביתך". ויש אומרים: כאילו בא על עריות, דכתיב מר (חבקוק ב ה): "גבר יהיר ולא ינוה" – אפילו בנווה שלו (בבא בתרא צח א).
הגאוה מביאה לידי רדיפות כבוד, להשתרר על בני אדם. וכבר ידעת מה אירע לקורח ועדתו מחמת גאוותו, שביקש להתגדל, ולקח גדולה שלא ניתנה לו מן השמים. ומתוך כך נכנס למחלוקת, ומן המחלוקת יצאה קנאה ושנאה. וכל אלו מידות פחותות מאוד.

סוף דבר: כל המקשט את גופו כדי להתגאות – הרי זה שוכח השם ברוך הוא, ולא יחוש על המצוות, ולא ירדוף אחר מעשים טובים. כי כל כוונתו על עצמו, לקשט גופו הכלה, אשר אחריתו רימה. והמקשט גופו הוא קרוב לזימה, כי יתראה לפני נשים לישא חן בעיניהן, ומתוך כך יתקרב אצלן, ויבוא לידי שחוקות פלטרין גדולים, ולאכול מאכלים טובים. כי המתגאה – לעולם לדברים גבוהים יחמוד; ואולי אינו משיג ידו לדברים אלו, ומתוך כך יבוא לידי גניבה וגזילה. כי המתגאה לבו חומד, ורחב כים להתעשר, ולא יהיה שמח בחלקו, כי ימעט בעיניו מה שיש לו לפי רוב הוצאות תאוות גאוותו. ועוד הגאווה גורמת שלא יהא סבלן לסבול על הבריות.

חלק השני מגאווה: גאוות המחשבה והחכמה.
והוא מי שמתגאה בחכמתו ומעשיו. וזה רע יותר מן הראשון, כי המתגאה בגופו ומלבושיו – יש לו קצת התנצלות, כי טבע החומר מתאווה להנאת הגוף, והוא דומה לבהמה. אבל המתגאה בחכמה ובמעשים – הרי הנשמה שהיא שכלית ורוחנית מתגאה, והיא דומה במעשה זה לרוחות הרעות המתגאות. ועוד: החכמה ניתנה לאדם כדי להכיר את בוראו ולהיכנע לפניו, וזה משתמש בחכמה לעשות היפך רצון הבורא, להתגאות ולהשתרר.
משל למה הדבר דומה? לאדם שהמלך נתן לו בגדי כבוד לשרת בהם לפני המלך, והוא לובש אותם למרוד במלך. כך החכמה היא לבוש כבוד מהשם יתברך, והמתגאה בה מורד בקונו.
ויש מתגאה בחכמתו ובמעשיו שאין בו. זה דומה למי שמערב עפר בכל אבקת רוכל וראשי בשמים, ועומד אצל האש עד שיהא מקדיח ומסריח, עד שלא שווה לאכול מחמת מרירות שרפת האש; כך האדם המתפאר במעשים, מקדיח ומסריח במהללו מעשיו הטובים. והמתפאר בחכמתו ובמעשיו שאין בו – אין מידה רעה כמותה ואין דוגמתה.

ודע שאנחנו מחוייבים שיהיו כל מעשינו מיוחדים לשם הבורא יתעלה, בגלוי ובסתר. וכל מעשה עבודת אלוהים יהיה להגיע אל רצונו בלבד, בלתי רצון בני אדם.
ואל תאמן בעצמך עד יום מותך. כי כל ימיך יארוב לך אולי תעלים עיניך ממנו, ואם ינצחך בקל שבקלות – סוף ינצחך בחמור שבחמורות. ובעבור שהגאווה שורש להרבה מידות פחותות, וגם היצר משתתף ומתערב בלב האדם, וכל עניין היצר הוא להכזיב האמת ולאמת השקר, והוא מלמד את האדם להתגאות ומביא לו ראיות, ואומר: "כבר הגעת למעלת חכמה וחסידות, וראוי לך להתרצות ולהשתדל למצוא חן בעיני העולם ולהחניף להם, לגלות להם חכמתך וצדקתך כדי שיאהבוך." ויביא לך ראיה מדברי רבותינו (אבות ג י): כל שרוח הבריות נוחה הימנו – רוח המקום נוחה הימנו. וכל זה ראיות שקר, כי אותה הסברא היא ענף מן הגאווה.

והגאווה נגד הרשעים היא משובחת מאוד, להוכיחם ולהכלים אותם, ולא ייכנע להם. ויצווה על הטוב ויזהיר מהרע כפי יכולתו, אף על פי שזה דומה בעיני העולם כמשתרר וכמתגאה, אחרי שלבו לשם שמים – הרי זה משובח. ולא ייכנע לרשעים, כמו מרדכי שלא נכנע להמן (אסתר ג). ובכל מקום שיש מצוה – עליו לעשות, ולא ייכנע כלל לרשעים לעזוב הטוב מפני השפלתו לפניהם. וזה צריך חכמה: מתי ישתרר נגדם בדבר מצוה? כי פעמים אינו שווה שיעמוד נגדם, שאם יעז פניו נגדם בעבור מצוה אחת – יפסיד אותם מאה מצוות. לכך צריך החכם להתבונן לפי השעה והעניין, ולפי זה יסדר מעשיו.

ומי שיש בו מידת הגאווה – צריך להשתדל ולשוב ממנה. כי היא מגונה מאוד, וההיזק שלה רב ומצוי תמיד, והתועלת שיש בה מעט.
בעת שרואה אדם שמידת הגאווה מתגברת עליו, צריך לחשב דברים המבהילים את לבו: שבא מטפה סרוחה, וישוב לעפר ורימה. או אם היה מנהגו להתכבד ולהשתדל בדבריו או בשאר מעשיו – אין תקנה לתקן עד שינהיג עצמו בביזיון הרבה, וישב למטה מן הכל, וילבש בלויי הסחבות המבזים את לובשיהם, וכיוצא בדברים אלו, עד שיעקור גובה הלב ממנו.

## יום 3: שער הענווה
**השער השני: שער הענווה**
מידת הענווה היא מידה טובה מאוד, והיא אחת מן הדרכים שבהם יתדבק האדם בבוראו. כי הבורא יתברך עניו, כדכתיב (תהלים קיג ה-ו): "המגביהי לשבת, המשפילי לראות בשמים ובארץ".
ועיקר הענווה הוא: שיהיה האדם נכנע ושפל בפני כל אדם, ויחשוב בלבו: אני בריה שפלה מאוד, ואני בעולם השפל והכלה. ויחשוב: כל מעשים טובים שאוכל לעשות אינם כי אם טיפה מן הים נגד מה שאני חייב לעשות. ויעשה כל מעשיו לכבוד שמים: ולא להחניף לשום אדם, ולא לשום הנאה, אך יעשה הכל לשמו הגדול – זה שורש הענווה.
אבל הנכנע לפני הבורא ברוך הוא כשיחלה גופו או אחד מאיבריו, או בעת שמתים בניו ואוהביו, או בעת ירידתו מעושרו וגדולתו, או כשיזקין – באמת לעולם הענווה והשפלות מקובל לפני השם ברוך הוא, אך לא הגיע בזה לעיקר הענווה. וחייב להתנהג בענווה במשא ובמתן עם בני אדם בענייני הממון, לפנים משורת הדין עם כל אדם. וכל הנהגתו עם העולם הכל יהא בשפלות ובנחת.

ועיקר הענווה היא כשהוא בטובתו ובשלוותו, ובריא וחזק, ועשיר – אז יכניע עצמו לפני השם ולפני בני אדם.
ויש עוד ענווה טובה מאוד, שייכנע לפני תלמידיו ויפרש להם כל סתום, לגדול לפי גודלו ולקטן לפי קטנו. ויפרש, ויחזור ויפרש בסבר פנים יפות עד שיבינו, ולא יאמר: איך אשיב עליו עד שיבין, הלוא לבו קשה כאבן? ויסדר העניין בנחת כמה פעמים. וכבר ידעת שכרו של רבי פרידא, שחזר לתלמיד אחד ארבע מאות פעמים (ערובין נד ב).
ויש עוד ענווה גדולה: ללמד לפני הקטנים, ולדרוש מהם מה שנעלם ממנו, ולא יאמר: איך אלמד לפני זה ואיך אדרוש ממנו, הלוא הוא קטן ממני. ועל זה נאמר: "מכל מלמדי השכלתי" (תהלים קיט צט). ועוד אמרו רבותינו: מאוד מאוד הגאה הוא מגנה את התורה ולומדיה, ומרחיק בני אדם מן התורה, כי אומרים: מה תועלת יש בתורה אחרי אשר לומדיה רעים?! ומתוך כך פורשים הן מן התורה.

הענוה ניכרת באדם בששה דברים:
הראשון: בחוזק כעסו של אדם. כגון שבזהו אדם מאוד בדברים או במעשה, ויש לו להינקם ממנו, ומושל ברוחו ומוחל לו בעבור הבורא ברוך הוא – זה סימן ענווה. ולפעמים אסור למחול, כגון תלמיד חכם שבזהו ברבים, עד שיפייסהו.
השני: כשיבוא הפסד גדול, או שימותו בניו וקרוביו, ומצדיק דין הבורא ברוך הוא עליו ומקבל מאהבה, כמו שנאמר (ויקרא י ג): "וידום אהרן" – וזה יורה מאוד על הענווה.
השלישי: אם ישמע שהעולם משבחים אותו על חכמתו ועל מעשיו – לא יגבה לבו, אלא יוסיף ענווה, ויאמר בלבו: "אלו היו יודעים חסרוני ופחיתותי כמו שאני מכיר בעצמי – לא היו משבחים אותי כלל."
הרביעי: אם הבורא ברוך הוא מיטיב לו בעושר ובבנים, ונותן לו חכמה יתרה ותבונה וכבוד – יוסיף ענוה ושפלות לפני הבורא ברוך הוא, ויכבד בני אדם וייטיב להם יותר מבתחילה. כמו באברהם, בשעה שאמר לו הקדוש ברוך הוא "המכסה אני מאברהם" (בראשית יח יז), אמר "ואנכי עפר ואפר" (שם יח כד).
החמישי: שיוכיח את עצמו אם חטא, ויודה ולא יבוש, כמו יהודה שאמר: "צדקה ממני" (בראשית לח כו). וכשמוכיחים אותו על חטאו – יקבל, ויתפלל להשם שימחול לו ויסיר העוון מלפניו, ומתקן את שעיוות, ומדבר לו תחנונים – גם זה סימן לענווה.
הששי: שינהג בענווה בדברים רכים, כמו שנאמר (משלי טו א): "מענה רך ישיב חמה". ובקול נמוך, כי זה מדבר השפלות, כמו שנאמר (ישעיהו כט ד): "ושפלת מארץ תדברי, ומעפר תשח אמרתך". ולא יתעסק בנוי המלבושים ותכשיטים, כמו שנאמר (איוב כב כט): "ושח עינים יוושע". ולא יתעסק בתענוגים, כעניין שנאמר (משלי יג כה): "צדיק אוכל לשובע נפשו".

כל אלו הם סימני הענווה.
הענווה היא סולם לעלות לדרכי הקדוש ברוך הוא, שנאמר (תהלים כה ט): "ידרך ענוים במשפט, וילמד ענוים דרכו". וממנו יגיע להשיג יראת השם ברוך הוא, שנאמר (משלי כב ד): "עקב ענוה יראת יי".
אמר רבי יהושע בן לוי: כמה גדולים נמוכי רוח לפני הקדוש ברוך הוא. שבזמן שבית המקדש קיים, אדם מקריב עולה – שכר עולה בידו; מנחה – שכר מנחה בידו. אבל מי שדעתו שפלה, מעלה עליו הכתוב כאילו הקריב כל הקורבנות כולם, שנאמר (תהלים נא יט): "זבחי אלהים רוח נשברה". ולא עוד אלא שאין תפילתו נמאסת, שנאמר (שם): "לב נשבר ונדכה, אלהים לא תבזה" (סוטה ה ב).

הרבה ענפים טובים צומחים משורש הענווה:
העניו הוא סבלן, ומהסבלנות יבוא שלום. ובענווה ישקיט כעס של אדם הכועס עליו, כמו שנאמר (משלי טו א): "מענה רך ישיב חמה". והשלום הוא מידה טובה מאוד. העניו יש לו חן, שנאמר (משלי ג לד): "ולענוים יתן חן". העניו שמח בחלקו, בין רב בין מעט, שנאמר (תהלים לז טז): "טוב מעט לצדיק". ובזה תשקוט לבו מטרדת העולם הזה, ומתוך כך לבו פנוי לתור בחכמה ובעבודת הקדוש ברוך הוא.
העניו ידין כל אדם לכף זכות. משל כי שאלו אחד מן החסידים: במה היית זוכה להיות אדון לבני דורך? השיב: מפני שכל אדם שראיתי, החזקתי יותר טוב ממני. אם היה חכם יותר ממני, אמרתי: גם הוא ירא אלהים יותר ממני, מפני רוב חכמתו. ואם היה קטן בחכמה ממני, אמרתי: הוא שוגג ואני מזיד. ואם הייתי זקן ממנו, אמרתי: עוונותיו מועטים מעוונותי. ואם היה כמוני בחכמה ובימים, אמרתי: לבו טוב לאלהים יותר מלבי; לפי שאני יודע העבירות שעשיתי, ואיני יודע העבירות שעשה הוא.

אבל הענווה הפסולה: מי שהוא עניו לפני רשעים, ואינו מקנא לאלהיו, ושותק להם על עבירות שבידם, ואינו מוכיחם; או שמחניף להם ומראה עצמו שפל רוח בפניהם, וירא מהם, ומכב דבריו ונכנע לפני הרשעים. ועל זה אמר הכתוב (משלי כה כו): "מעין נרפש ומקור משחת, צדיק מט לפני רשע". ואם יש יכולת בידו, יקוֹם מן הרשעים לכבוד השם, ויחזק תוכחתו נגדם, ויעמוד עליהם כארי נוהם להציל הנגזל מיד הגוזל. ויורה בני אדם עבודת הקדוש ברוך הוא, ויוכיחם בכל כוחו כפי חכמתו: בתחילה בנחת, ואם לא יועיל יכלימם.
יש ענווה שהיא רעה כמו הגאווה, כעניין שעשו נביאי שקר, שהיו לובשים בגדים כמו נביאי האמת, שיקובלו כזביהם ושקריהם, כמו שנאמר (זכריה יג ד): "ולא ילבשו אדרת שער למען כחש".

## יום 4: שער הבושה
**השער השלישי: שער הבושה**
דע כי הבושה היא מקירות הלב. ויש חילוק בין הבושה והביישנות: הבושה היא המידה, והביישנות הוא הפועל הנמשך מן המידה.
הבושה היא גדר ומחיצת ברזל בפני כל העבירות. כי המתבייש לא יחטא, ואם חטא יתבייש וישוב, ולא יחטא עוד פעם אחרת. הבושה מביאה לידי ענווה, כי המתבייש הוא נכנע ושפל רוח. והבושה והענווה תלויים זה בזה. מי שיש בו בושת פנים – בידוע שהוא מזרעו של אברהם יצחק ויעקב (יבמות עט א). והעזות היא סימן רע למי שיש בו, והיא סימן ממזרות ופסלות.
הבושה מביאה לאדם יראת חטא. ומי שאין לו בושת פנים – אין יראת אלהים לנגד עיניו, וחוטא תמיד. הבושה מביאה לידי חכמה, שנאמר (משלי יא ב): "ואת צנועים חכמה".
וצריך אתה לדעת כי הבושה תלויה בשכל, כי מי שאין לו שכל – אין לו בושה. וכל מה שיתרבה השכל – תתרבה הבושה. והבושה הוא השכל. כי על אדם וחוה נאמר (בראשית ב כה): "ויהיו שניהם ערומים האדם ואשתו, ולא יתבששו" – ולא היו יודעים הצניעות ולהבחין בין טוב ובין רע. ולאחר שאכלו מעץ הדעת נאמר (שם ג ז): "وتפקחנה עיני שניהם". וכן כל בעלי חיים זולתי האדם – אין להם בושה, הואיל ואין להם חכמה. וכל חכם לב יודע מעלת השכל והחכמה, כי בה יגיע אל אמיתת הדברים, וגם בה יגיע אל יחוד בוראו ברוך הוא לעבודתו, ובה יכול להידמות למלאכים. וכיון שמעלת החוכמה גדולה כל כך, צריכה שתהא חברתה הדומה לה, שהיא מידת הבושה, קרובה לה. וראיה: שלא ראית ביישן חסר דעת, ולא דעתן בלי בושה.

אבל המעלה העליונה ממידת הבושה הוא שיתבייש לפני הקדוש ברוך הוא, כעניין שנאמר (עזרא ט ו): "אלוהי בושתי ונכלמתי להרים אלוהי פני אליך". ואם תחשוב: איך אתבייש ממי שאיני רואהו בעיני? באמת אתה צריך לדעת, אף על פי שהקדוש ברוך הוא נעלם מעיני כל חי, הוא נמצא בלבבות ונגלה במחשבות. וישיג המדרגות של הבושה בהתבודדו לחשוב בגדולת השם ברוך הוא, ובזכרו תמיד הקדוש ברוך הוא, שרואה מעשיו ובוחן כליותיו וצופה מחשבותיו.
משל, אחד היה יושב עם המלך בבית, והוא לא ידע שהוא המלך, והיה מדבר דברים אשר לא כדת, ועושה מעשים אשר לא יעשו. והמלך שותק ולא דיבר דבר, והוא היה סבור שהוא אחד מן ההדיוטות. אחר כך באו שרים ועבדים ועמדו לפניו באימה וביראה, והשתחוו לו ואמרו לו: "אדוני המלך!". כשראה האיש כך – נפלה עליו חרדה גדולה ובושה גדולה, ופחד לנפשו פן יהרגנו המלך על אשר נואל לדבר לפניו דברים שאינם הגונים. כן הדבר הזה: בראשונה, שאין האדם יודע גדולת הבורא יתברך, ומדמה בלבו שהבורא יתברך רחוק ממנו, ואינו רואה במעשיו – אז הוא עושה מעשים אשר לא יעשו. וכאשר יתבונן בגדולתו וידע כי מלא כל הארץ כבודו, ועיניו צופות בכל מעשי בני אדם – אז ירעד ויבוש וייכלם מכל מה שעשה.

ארבע מדרגות בבושה:
האחד: המתבייש לעשות עבירות בגלוי, מפני בני אדם, אבל בסתר אינו מתבייש. גם זו מידה בינונית ומעכבת קצת מן החטא, אבל אינה שלימה.
השני: המתבייש מעצמו, כשאדם חוטא בינו לבין עצמו, ומתבייש מנפשו ומן המלאכים המלווים אותו – זהו מדרגה טובה.
השלישי: המתבייש לפני הקב"ה, ויודע שהוא רואהו תמיד.
הרביעי: הבושה שבאה מחמת גודל ההכרה והאהבה והיראה, עד שמתבייש מגדולת הבורא ורוממותו, אפילו בלי חטא, אלא מעצם עמידתו לפניו, כמו המלאכים שמתביישים ומכסים פניהם.

יש מבייש את חברו ולא בשביל שהוא שונא לו, אלא בשביל לסלק בושתו. כגון שהוא עושה דבר בושת, והוא אומר: מה עשיתי? והלוא פלוני ופלוני עשו כמוני! ובזה הוא מקל בושתו ממנו. ויש בזה רעות גדולות:
האחד שהוא מבייש אחרים בשביל הנאתו.
והשני שהוא מתקשה בזה לשוב, כי יחשוב: מה עשיתי? הלוא פלוני ופלוני עשו כך!
והשלישי שהוא מחטיא את הרבים, כי מתוך כך יהיה אותו החטא קל בעיניו, כיון שהסיר הבושה מאותו חטא.
ואם הוא אומר שקר על אחרים כדי להקל בושתו – אז עונשו גדול מאוד, שהוא נותן דופי בכשרים.

אבל דע כי יש בושה שהיא רעה: והיא המתבייש לעשות מצוות מפני המלעיגים עליו. או מי שמתבייש ללכת ללמוד תורה מפני שיאמרו: "זקן כזה הולך ללמוד?!". או המתבייש לשאול מה שאינו יודע. ועל זה אמרו (אבות ב ה): "לא הביישן למד". אל יבוש האדם מפני המלעיגים בעבודת השם יתברך, ויהיה עז כנמר לעשות רצון אביו שבשמים.

## יום 5: שער העזות ושער האהבה
**השער הרביעי: שער העזות**
העזות היא מידה גרועה ברוב פעולותיה, והיא היפוך ממידת הבושה. כי הביישן מעביר על מידותיו, וחומל וסולח ומוחל. אבל מי שהוא עז פנים לא יתבייש מפני איש, אך עומד בעזות עם כל אדם. ועושה כל מעשה רע ולא יתבייש, אך מתחזק ברעתו ומתקשה בעבירה. ועל זה נאמר (ירמיהו ה ג): "חזקו פניהם מסלע"; ונאמר (יחזקאל ב ד): "והבנים קשי פנים וחזקי לב". וכל המעלות הטובות הנאמרות על הבושה הן הפך בעזות. וכאשר מתגבר האדם במידה הזאת – נבזה הוא מאוד בעיני אדם, ואפילו הוא חכם.

והרבה רעות נגררות אחר העזות, שהוא מעז פנים עם בני אדם – לא ימלט מן המחלוקת ושנאה וקנאה. ומי שהוא מעזי פנים הוא מכחיש ייחוסו (יבמות עט א). והוא לא ישא פני גדול, ופני זקן לא יחן, וכל עברות שבתורה הם קלות בעיניו לעבור עליהם, הכל לפי רב העזות שבו. ועליו נאמר (אבות ה כ): "עז פנים לגיהנום".
העז נקרא "רשע", שנאמר (משלי כא כט): "העז איש רשע בפניו".

אבל יש עזות שהיא טובה וצריכה מאוד: כגון להיות עז כנמר לעבודת הבורא, שלא יבוש מפני המלעיגים. וכן להוכיח לרשעים, ולהעז פניו כנגד עוברי רצונו, ולומר להם את האמת בפניהם, ולא יחניף להם.
וצריך האדם להחזיק על המידה הזאת: להכניע במקום הגנאי, ולהתגבר עליה כפי כוחו. כי קשה מאוד להימלט מן המידה הרעה הזאת, אם לא שישים חוזק כוחו ועוצם גבורתו, לנצחו ולהעבירו מפניו במקום החטא, ולהעמידו בקרבו ועל פניו במקום אשר מקבל שכר על קשיות ערפו.

**השער החמישי: שער האהבה**
האהבה כוללת מעשים רבים יותר מכל המידות. ובעת שיָשים האדם אהבתו לרעה – אין מידה רעה כמותה.
אהבת עולם הזה, כגון שיאהב אכילה ושתייה ומשגל וממון ושאר הנאות – היא שורש לכל העבירות. כי האוהב כסף לא ישבע כסף, ומחמת אהבת הממון יבוא לידי גזל ואונאה ושקר ושבועת שווא. והאוהב המאכלים יבוא לידי גרגרנות וזלילה, וישכח יוצרו.

אבל יש אהבה שהיא טובה מאוד, והיא אהבת הבורא יתברך, ואהבת התורה, ואהבת הצדיקים, ואהבת הבריות, ואהבת הצדקה והחסד.
אהבת הבורא היא תכלית הכל, שנאמר (דברים ו ה): "ואהבת את יי אלהיך בכל לבבך ובכל נפשך ובכל מאודך".
וכיצד יגיע האדם לאהבת הבורא? על ידי שיתבונן במעשיו ובברואיו הנפלאים, ויראה חכמתו שאין לה קץ ותכלית, ויראה רוב חסדיו שעושה עם בריותיו בכל עת ובכל שעה – מתוך כך יאהבנו וישבחנו ויפארנו, ויתאווה תאווה גדולה לידע השם הגדול.
ואהבת הבריות היא מצווה גדולה, שנאמר (ויקרא יט יח): "ואהבת לרעך כמוך". וזהו כלל גדול בתורה. דעלך סני – לחברך לא תעבד (שבת לא א). וגדול מזה (בראשית ט ו): "כי בצלם אלהים עשה את האדם" (ירושלמי נדרים ט ו).
ויש תועלת גדולה למי שאוהב את הבריות, שיהיה לו שלום עם הכל, ויהיה אהוב למטה ונחמד למעלה. ויזהר לאהוב את הצדיקים והחכמים ולהתחבר אליהם, כדי שילמד ממעשיהם.
ואהבת אורך ימים תהיה על דרך זה: שיאהב ימי חייו לא עבור שיאכל וישתה ויהנה בימי הבלו, אך יחשוב: מלאכת התורה והמצוות מרובה, ואם הייתי חי כפלים וכפלי כפלים – לא הייתי יכול להשלים חוק התורה ולהשיג מעלות התורה. ועל דרך זה יאהב ימי חייו, כי בהם יקנה עבודת הבורא ברוך הוא ויראתו הטהורה ואהבתו.

## יום 6: שער השנאה
**השער השישי: שער השנאה**
השנאה. במידה הזאת יש בה לאו, דכתיב (ויקרא יט יז): "לא תשנא את אחיך בלבבך", ובזה הוזהרנו להסיר מנפשנו מידת השנאה. והיא מידה הגורמת עוונות הרבה, כמו לשון הרע. כי השונא את חברו מספר לעולם בשנאתו וקובל עליו, ותמיד דורש רעה עליו ושמח לאידו; וגורמת נזיקין, שיזיק לו כשיוכל להזיק לו, ונוקם ונוטר עליו, ולא ירחם עליו אפילו הוא דחוק מאוד. ומחמת השנאה יגנה במעשיו הטובים, וישניאם בעיניו ובעיני אחרים; ומונע טוב מבעליו, ולא יודה לו על האמת.
ואם חטא איש לו – לא ישנאהו; אלא יתנהג עמו באהבה, ולבסוף יבוא לידי כן שיתקן לו מה שעיוות.
יש רעה ממנה והיא שנאת חינם, והיא החריבה בית שני (יומא ט ב). ושנאה מחמת קנאה היא רעה ממנה. וראוי לאדם לייסר את נפשו להתרחק מהן.

ויש שונא חברו עבור שאינו גומל לו חסד, אם שאינו נותן לו מתנה כפי חפצו, או שאינו מלוה לו בשעת דחקו – כל זה ראוי לאדם להתרחק מכיוצא בזה. אך יקבל מאהבה כל מה שייגזר לו הבורא ברוך הוא, ולא יבטח באדם. ויחשוב: אילו הייתי זוכה מאת המקום ברוך הוא – היה נותן לי זולת מתנת בשר ודם והלוואתם. ואם הוא עומד בעני ובדוחק, או שהוא חולה ומיוסר בייסורין – יחשוב אשר הבורא לטובתו גזר עליו.

וצריך שתדע כי מי שישנא בני אדם – גם הם ישנאוהו. והמגביר השנאה בלבו – הוא מביא על עצמו רעה. וכשיש אהבה שלא לשם שמים – תשוב לשנאה גדולה וקנאה, כמו שנאמר (שמואל ב יג טו): "וישנאה אמנון שנאה גדולה מאוד".
אמר אחד מן החכמים: הטוב שבכל מה שתחשוב על שונאך – שתשיבהו אל אהבתך אם תוכל.
יש שנאה שהיא מצווה, כגון אדם רשע שאינו מקבל תוכחה, שנאמר (משלי ח יג): "יראת יי שנאת רע"; ואומר (תהלים קלט כא-כב): "הלוא משנאיך יי אשנא, ובתקוממיך אתקוטט. תכלית שנאה שנאתים, לאויבים היו לי". וישנא שקר ודבר כזב. סוף דבר: ישנא כל דבר המרחיק אותו והמונעו מאהבת יוצר הכל, כעניין שנאמר (שם קיט קכח): "כל אורח שקר שנאתי". וזה כלל גדול: שישנא אדם כל דבר שקר. וכל מה שיוסיף שנאה לדרכי השקר – יוסיף אהבה לתורת אמת.

## יום 7: שער הרחמים
**השער השביעי: שער הרחמים**
מידת הרחמנות היא מידה טובה מאוד, והיא ממידותיו של הקב"ה, שנקרא "רחום וחנון" (שמות לד ו). וכל מי שמרחם על הבריות – מרחמין עליו מן השמים (שבת קנא ב).
והבורא יתברך חלק זאת המידה לצדיקים ולעבדיו להכירם בה, כאשר ידעת ביוסף (בראשית מג לא): "כי נכמרו רחמיו". וראוי למשכיל שתהיה מידת הרחמים והחנינה תקועה ונמצאת בלבו כל הימים.

ויש כמה מיני רחמנות, והם רחוקים זה מזה. רחמי האב על הבן – זהו רחמנות הבא מטבע כל החיים, כדרך הכלבים והבהמות. ואם ימנע שבט מוסר מבנו, כי נכמרו רחמיו עליו להכותו, ומניחו לילך בשרירות לבו הרע – הנה זה הרחמנות טורד ומאבד את הבן מחיי העולם הבא.
אבל הטוב והמעולה שבמידת הרחמנות: שירחם על בנו להדריכו בדרך ישרה, וייסרהו בשבט מוסר להצילו מדינה של גיהנום, ולא יחוס על בכיו כדי לשבר יצרו הרע. וכן ירחם על קרוביו העניים, כדכתיב (ישעיהו נח ז): "ומבשרך לא תתעלם". וגם על העניים ירחם, וביותר ירחם על יראי השם. וזהו עיקר הרחמנות – החונן והמרחם עובדי השם והעושים רצונו.

אבל יש רחמנות שהיא רעה יותר מאכזריות: כגון המרחם על הרשעים והמחזיק אותם. ויש מכשול גדול לאיש המגביה הרשעים והנותן להם יד, ומשפיל הטובים ומואס בהם. ועל זה נאמר בתורה (דברים יג ט): "ולא תחוס עינך עליו, ולא תחמול". לא ירחם על עני בדין, כדכתיב (שמות כג ג): "ודל לא תהדר בריבו" – שלא יטה משפט עבור דוחקו של עני.
ויש רחמנות שהיא אכזריות: כגון הנותן צדקה לעני, ואחר כך מכביד על אותו עני ואומר: נתתי לך כך וכך! בזה הוא שופך דמים.
המרחם על העני, צריך להיזהר שלא יביישהו בנתינתו. וטוב שיתן לו בסתר, או דברי ניחומים, כי הנותן פרוטה לעני מתברך בשש ברכות, והמפייסו מתברך באחת עשרה ברכות (בבא בתרא ט ב).
ואתה בן אדם תרחם על נשמתך המתקיימת לעדי עד, להביאה אל תענוג מופלא אשר לא ראתה עין. ולא יביאך רוב תאוותך לחטא, ותהיה נדחה מאור אל חושך. חמול על עצמך, וחוס על נפשך, ואל תחלל הוד נשמתך.

## יום 8: שער האכזריות
**השער השמיני: שער האכזריות**
האכזריות היא מידה רעה מאוד, והיא היפך הרחמנות. האכזרי נקרא "רשע", שנאמר (משלי יב י): "ורחמי רשעים אכזרי". וגם המידה הזאת נמצאת בעזי פנים, כדכתיב (דברים כח נ): "גוי עז פנים, אשר לא ישא פנים לזקן, ונער לא יחן". וכבר ידעת רעת מידת העזות. צא ולמד רע האכזריות, כי לעניין תשלומי איש רע, המורד והממרה, נאמר (משלי יז יא): "אך מרי יבקש רע, ומלאך אכזרי ישולח בו". כל האכזרי – אין בו גמילות חסדים, כדכתיב (משלי יא יז): "גמל נפשו איש חסד, ועכר שארו אכזרי".

האכזרי רחוק מאוד מן המידות הטובות, כי לא ירחם על העניים, לא ילווה להם בשעת דחקם, ולא יתן להם מאומה. וכתיב (שם יט יז): "מלוה יי חונן דל".
ועוד המידה הזאת בנפשו של אדם להשיג נקמה באויביו, כדכתיב (משלי ו לד): "ולא יחמול ביום נקם". פירוש: כשיש נקמה – אין חמלה אלא אכזריות. והכתוב אומר (ויקרא יט יח): לא תקום ולא תטור" – אפילו לטור בלב הוזהרנו, כל שכן שלא לעשות מעשה בידים להכות חברו. הלוא אף אם נפל בלא פשיעתו לא ישמח, כדכתיב (משלי כד יז): "בנפל אויבך אל תשמח, ובכשלו אל יגל לבך". והנוקם והנוטר אינו מעביר על מידותיו, ואינו מוחל לחבריו הפושעים עליו, וזה גורר המחלוקת והשנאה.

ומי שמצער יתום ואלמנה בגזל, או בהכלמה ובכל מיני צער – מתחייב מיתה בידי שמים. וכן הדיינים, שבידם להצילם מיד עושקיהם ואינם דנים דין יתום ואלמנה – בני מות הם, כדכתיב (שמות כב כא): "כל אלמנה ויתום לא תענון"; וכתיב (שם פסוק כב): "אם ענה תענה אתו, כי אם צעוק יצעק אלי, שמוע אשמע צעקתו"; וכתיב (שם פסוק כג): "וחרה אפי והרגתי אתכם בחרב, והיו נשיכם אלמנות ובניכם יתומים".

גם מן הבהמה ירחיק אכזריות, כדכתיב (משלי יב י): "יודע צדיק נפש בהמתו" – שלא להטריח יותר מדי, ושלא ירעיב אותה. וכן כתיב (שמות כג ה): "כי תראה חמור שונאך רובץ תחת משאו, וחדלת מעזוב לו – עזוב תעזוב עמו".
אבל יש מקומות שצריך לנהוג באכזריות: כנגד הרשעים, לרדוף אותם ולהכביד עליהם להחזירם למוטב. וצריך להיות אכזרי בדין, שלא ירחם על קרוביו ואוהביו ועל הדלים, אך צריך לפסוק עליהם הדין לאמיתו.
גם יהיה אכזר על גופו, לטרוח תמיד לעשות רצון הבורא יתברך. ולא ירחם על גופו לעדן אותו ולילך בשרירות לבו, אך יתאכזר על עצמו לכוף את יצרו הרע, לחיות חיי צער ולעסוק בתורה ולקיים המצוות.

## יום 9: שער השמחה
**השער התשיעי: שער השמחה**
השמחה באה לאדם מרוב שלווה ותענוג הגוף והצלחת העניינים. והשמחה מחזקת טבע האדם ומזרזת את הלב.
יש שמחה שהיא מצוה, ויש שמחה שהיא עבירה.
שמחה של מצווה: שיהא שמח בחלקו, ולא יצטער על עולמו. ויהיה שמח בעשיית המצוות, שנאמר (תהלים ק ב): "עבדו את יי בשמחה". ואין השכינה שורה לא מתוך עצבות ולא מתוך שחוק, אלא מתוך דבר שמחה של מצווה (שבת ל ב).
אבל שמחת הוללות ושחוק וקלות ראש – זו עבירה. כי השחוק מרגיל האדם לליצנות ולנבלות הפה, ומשכח יראת שמים. ואמר שלמה (קהלת ב ב): "לשחוק אמרתי מהולל, ולשמחה מה זו עושה".
ומידה כנגד מידה: המשמח בני אדם ומשמח חתן וכלה – זוכה לשמחה.
ואסור לשמוח על טוב הבלי העולם הזה. כי המכיר העולם הזה לא ישמח בטובתו, ולא ישמח בשום עניין אלא בעניין המביאו לעבודת המקום ברוך הוא.
צריך אדם שלא לשמוח על דבר שהוא טוב לו, ויש בו תקלה לאחרים. כגון אדם שיש לו תבואה – לא ישמח אם יהיה יוקר ורעב, כי בשביל טובתו לא ישמח בתקלת העולם. גם לא ישמח במיתת האדם, אף על פי שיהיה לו ירושה ממנו או שאר טובות. סוף דבר: לא ישמח בתקלת שום אדם בשביל הנאתו, ועל זה נאמר (ויקרא יט יח): "ואהבת לרעך כמוך".

והשמחה האמיתית היא שמחת הנפש בהשגת החכמה והכרת הבורא, ובקיום מצוותיו. כי זו שמחה שאין לה הפסק, והיא קיימת לעד. וכן נאמר (תהלים לב יא): "שמחו ביי וגילו צדיקים, והרנינו כל ישרי לב".

## יום 10: שער הדאגה
**השער העשירי: שער הדאגה**
הדאגה היא היפך השמחה. והיא מידה רעה ברוב ענייניה. הדואג על עולם זה להשיג מאומה – הוא מגונה מאוד. הדאגה והיגון הם מכלים הלב, והם חולי הגוף.
אבל יש דאגה טובה: והיא הדאגה על עוונותיו. שיתאבל על חטאיו ויתחרט עליהם, וידאג שמא לא קיים חובתו לבוראו. ודאגה זו מביאה לידי תשובה ומעשים טובים. כדכתיב (תהלים לח יט): "כי עווני אגיד, אדאג מחטאתי".
הדאגה מועלת לעניין התורה, שיחזור תמיד, אולי ישכח. גם הדאגה מועלת לעניין שלא יריב עם אדם בחינם, כי ירא פן ישיגהו היזק מן המחלוקת.
וידאג על יום הדין ועל יום המיתה, איך יעמוד לפני מלך מלכי המלכים. דאגה זו מסירה מלב האדם את השחוק ואת קלות הראש, ומביאה אותו לידי רצינות ויישוב הדעת.
אך יזהר שלא תביא אותו הדאגה לידי עצבות יתרה וייאוש, אלא תהיה דאגה המביאה לידי זריזות ותיקון המעשים.

## יום 11: שער החרטה ושער הכעס
**השער האחד-עשר: שער החרטה**
החרטה על העבירות היא תחילת התשובה. כי מי שאינו מתחרט על מה שעשה – אינו נקרא שב. משל לאדם שטבל ושרץ בידו, שלא תועיל לו הטבילה עד שישליך השרץ. כך החוטא, אם אינו מתחרט ועוזב החטא – אין תשובתו מועילה.
אבל החרטה על המצוות והמעשים הטובים – היא מידה רעה מאוד. שאם נתן צדקה ומתחרט, הרי איבד שכרו (בבא בתרא י ב).
החרטה היא מפתח לתשובה, ומי שמתחרט מעומק הלב על חטאיו, הקב"ה מוחל לו.

**השער השנים-עשר: שער הכעס**
הכעס הוא מידה רעה. וכאשר הגרב מחולי הגוף – כן הכעס מחולי הנפש. ואמרו רבותינו (נדרים כב א): כל הכועס – כל מיני גיהנם שולטים בו, שנאמר (קהלת יא י): "והסר כעס מלבך, והעבר רעה מבשרך". ואין "רעה" אלא גיהנום.
הכעס מביא לידי טעות ושכחה. וכל אדם שכועס, אם חכם הוא – חכמתו מסתלקת ממנו (פסחים סו ב). הכעסן אין חייו חיים.
הכעס מביא לידי מריבה, וגורם שנאה בין אדם לחברו ובין איש לאשתו. הכעסן אינו יכול לכוון בתפילתו, ואינו יכול ללמוד כראוי.
אמר אליהו לרב יהודה: לא תרתח ולא תחטי (ברכות כט ב).
לכן צריך האדם להתרחק מן הכעס עד הקצה האחרון, וילמד עצמו שלא יכעס אפילו על דבר שראוי לכעס עליו (רמב"ם דעות ב ג). ואם צריך להטיל אימה על בניו ובני ביתו – יראה עצמו ככועס בפניהם, ותהא דעתו מיושבת עליו בינו לבין עצמו.

## יום 12: שער הרצון
**השער השלושה-עשר: שער הרצון**
הרצון הוא שיהיה האדם מרוצה לכל מה שיארע לו. זו היא מידה טובה מאוד, ואינה נמצאת אלא בנפש נדיבה ויקרה. ומי שיש בו מידת הרצון – הוא מסתפק בכל ענייניו כפי מה שיגזור עליו הבורא יתעלה, ולא יהרהר אחריו. ובעל המידה הזאת אינו מצפה אל הגדולה ואל הכבוד, אך רצונו ודעתו לסבול. ולא יתרעם על ענייניו, ולא יקצוף על השם יתעלה לומר: למה עשה השם יתברך כך וכך?
ומן המידה הזאת: השמח בחלקו. וכבר ידעת מעלת המידה וגדולתה.
וכשאדם הצדיק רוצה בבני אדם, ובני אדם רוצים בו – גם המקום רוצה בו. וגם שונאיו משלימים אתו, כדכתיב (משלי טז ז): "ברצות יי דרכי איש, גם אויביו ישלים אתו".
ומאוד מאוד מידה נאה היא לאדם, שיהא מלא רצון, ומבטל דעתו מפני דעת חברו. ודבר זה גורם שהוא נאהב לכל, כשהוא עושה כרצון איש ואיש. והאיש הזה קרוב מאוד לדרכי התשובה, כי כשהוא אוחז במעשה הרע ובא חברו להוכיחו – הוא מתרצה מיד לעזוב הרע, וחוזר למוטב.
נמצא שכל התורה כלולה במידת הרצון.

## יום 13: שער הקנאה
**השער הארבעה-עשר: שער הקנאה**
הקנאה היא מידה גרועה, ומביאה לידי שנאה ולשון הרע ושפיכות דמים. קין הרג את הבל מחמת קנאה. וכן אחי יוסף מכרוהו מחמת קנאה.
הקנאה והתאווה והכבוד מוציאין את האדם מן העולם (אבות ד כא).
מי שמקנא בחברו על עושרו או על חכמתו או על הצלחתו – הוא מואס ברצון הבורא, שנתן לזה עושר ולזה עוני. ואין אדם נוגע במוכן לחברו אפילו כמלא נימא (יומא לח ב).
אבל יש קנאה טובה: והיא קנאת סופרים תרבה חכמה (בבא בתרא כא א). שאם רואה שחברו לומד תורה ומקיים מצוות, יקנא בו לעשות גם הוא כמותו. אבל לא יקנא בו להצר לו או לבטל אותו, אלא כדי לזרז את עצמו לעבודת הבורא.

## יום 14: שער הזריזות
**השער החמישה-עשר: שער הזריזות**
הזריזות היא מעלה גדולה, והיא נצרכת לכל המצוות. כמו שנאמר (שמות יב יז): "ושמרתם את המצות" – אם באה מצווה לידך אל תחמיצנה (מכילתא).
וכן אברהם אבינו השכים בבוקר לעקדת יצחק, לקיים מצוות בוראו בזריזות. והזריזות מורה על חפץ הלב ואהבת הבורא. מי שהוא זריז בעבודת השם, הוא דומה למי שרץ להציל את ממונו מן הדליקה, שודאי לא יתעצל.
הזריזות היא ההתעוררות מן השינה ומן העצלות. וצריך אדם להיות זריז לקום משנתו לעבודת הבורא, ולנצל זמנו לתורה ולמעשים טובים.
הזריזות נצרכת מאוד בתשובה, שלא יאמר אדם "לכשאיפנה אשנה", שמא לא יפנה. אלא מיד שיעלה בדעתו לשוב – יזדרז ולא יאחר.

## יום 15: שער העצלות
**השער השישה-עשר: שער העצלות**
העצלות היא מידה רעה מאוד. מי שזאת המידה גוברת בו, ענייניו מקולקלים מאוד בעולם הזה ובעולם הבא. ועליו אמר שלמה המלך עליו השלום (משלי כד ל-לא): "על שדה איש עצל עברתי... והנה עלה כולו קמשונים".
העצלות מביאה לידי עוני, ולידי שינה, ולידי ביטול תורה. העצל אינו יכול להשיג חכמה, ואינו יכול לפרנס את עצמו.
העצל מתעצל ללכת לבית הכנסת ולבית המדרש, ומוצא תירוצים רבים: "ארי בחוץ", "קר", "חם".
אבל יש עצלות טובה: שיתעצל האדם לעשות עבירה, או לרדוף אחר הכבוד והממון המיותר. בזה העצלות היא משובחת.
אך בעבודת הבורא צריך להתרחק מן העצלות בתכלית הריחוק, ולהיות זריז כצבי וגיבור כארי.

## יום 16: שער הנדיבות, הצייקנות והזכירה (חלק)
**השער השבעה-עשר: שער הנדיבות**
הנדיבות היא מידה משובחת, שהיא מידתו של אברהם אבינו. הנדיב אהוב למעלה ונחמד למטה.
יש נדיבות בממון – לפזר ממונו לצדקה ולגמילות חסדים.
ויש נדיבות בגוף – לטרוח עבור חברו, ולעזור לו בגופו.
ויש נדיבות בחכמה – ללמד תורה לאחרים, ולתת עצה טובה.
הנדיבות מביאה לידי בטחון בה', כי הנדיב בוטח שה' ימלא חסרונו ולא יעזבנו.

**השער השמונה-עשר: שער הצייקנות**
הצייקנות (הקמצנות) היא מידה מגונה. הצייקן אינו נהנה מממונו, ואינו מהנה אחרים. הוא חי חיי צער, ואוסף ממון לאחרים. הצייקנות נובעת ממיעוט הבטחון, שחושש שמא יחסר לו.
אבל לפעמים צריך האדם להיות צייקן: שלא יפזר ממונו לדברים בטלים ולמותרות, אלא ישמור ממונו לצורך מצווה ולצורך פרנסת ביתו.

**השער התשעה-עשר: שער הזכירה**
הזכירה היא יסוד גדול. צריך לזכור את הבורא תמיד, כמו שנאמר "שוויתי ה' לנגדי תמיד". לזכור את יום המיתה ואת יום הדין. לזכור את התורה והמצוות ולא לשכחן.
הזכירה מביאה לידי זריזות ולידי יראת שמים. מי שזוכר שהוא עתיד ליתן דין וחשבון – לא יחטא במהרה.

## יום 17: שער השכחה והשתיקה
**השער העשרים: שער השכחה**
השכחה היא מידה רעה בענייני התורה והמצוות. כי השוכח את התורה עובר בלאו, שנאמר (דברים ד ט): "השמר לך וגו' פן תשכח את הדברים". השכחה באה מן הגאווה ומן הסרת הלב.
אבל יש שכחה טובה: לשכוח את הרע שגמלו לו בני אדם, ולא לנטור איבה. לשכוח את הייסורים שעברו עליו, כדי שיוכל לעבוד את ה' בשמחה. לשכוח את מעשיו הטובים, כדי שלא תזוח דעתו עליו.

**השער העשרים ואחד: שער השתיקה**
השתיקה והדברים. מיתה וחיים ביד הלשון.
אמר רבן שמעון בן גמליאל: כל ימי גדלתי בין החכמים ולא מצאתי לגוף טוב אלא שתיקה (אבות א יז).
השתיקה טובה מאוד, כי ברוב דברים לא יחדל פשע. מי ששותק ניצול מלשון הרע, משקר, מחנופה, מליצנות ומקלות ראש.
אבל יש שתיקה רעה: מי ששותק ואינו מוכיח את חברו במקום שצריך. או מי ששותק מדברי תורה.
אלא צריך האדם לשקול דבריו: מתי לדבר ומתי לשתוק. וידבר רק דברים שיש בהם צורך או דברי תורה וחכמה.
"סייג לחכמה שתיקה" (אבות ג יג).

## יום 18: שער השקר
**השער העשרים ושנים: שער השקר**
השקר הוא מידה מגונה ומתועבת. חותמו של הקב"ה אמת, והשקר הוא היפך האמת.
המשקרים הם מכתות שאינן מקבלות פני שכינה, שנאמר (תהלים קא ז): "דובר שקרים לא יכון לנגד עיני".
השקר גורם לאיבוד האמון בין בני אדם, ומביא לידי גזל ונזק.
אסור לשקר אפילו דרך שחוק.
אבל מותר לשנות מפני השלום, כמו שמצינו אצל יוסף ואחיו, ואצל הקב"ה ששינה בדברי שרה מפני השלום. אך שלא במקום מצווה גדולה – ירחק מן השקר כמפני אש.

## יום 19: שער האמת
**השער העשרים ושלושה: שער האמת**
האמת היא יסוד הכל, והיא קיומו של עולם. "אמת מארץ תצמח" (תהלים פה יב).
מי שנוהג באמת, הרי הוא מדבק במידותיו של הקב"ה.
צריך האדם להיות דובר אמת בלבבו, כמו שנאמר (תהלים טו ב): "ודובר אמת בלבבו". שלא יהיה אחד בפה ואחד בלב.
האמת מביאה לידי בטחון ולידי שם טוב. הכל מאמינים לאיש אמת ונושאים ונותנים עמו באמונה.
מי שדרכיו אמת – סופו שיצליח, כי קושטא קאי (האמת עומדת), ושיקרא לא קאי (השקר אינו מתקיים).

## יום 20: שער החניפות
**השער העשרים וארבעה: שער החניפות**
החניפות היא מידה רעה מאוד, וגורמת להחטיא את הרבים ולעוות הדין.
המחניף לרשע – סופו שנופל בידו.
יש תשעה חלקים בחניפות (כמפורט בטקסט המלא): כגון המחניף לרשע ומצדיק מעשיו, או שאינו מוחה בו, או שמשבחו בפני אחרים.
המחניף מראה עצמו כאוהב, ובליבו אינו כן. זהו גניבת דעת.
אבל מותר להחניף לאדם כדי להציל עצמו מידו, או כדי להחזירו למוטב, או כדי לעשות שלום. אך לא יחניף לרשע בעניין שישתמע שמצדיק את רשעו.

## יום 21: שער לשון הרע
**השער העשרים וחמשה: שער לשון הרע**
לשון הרע שקול כנגד עבודה זרה וגילוי עריות ושפיכות דמים.
המספר לשון הרע הורג שלושה: את עצמו, את השומע, ואת זה שמדברים עליו.
אפילו על אמת אסור לספר בגנות חברו, וזהו לשון הרע. ואם הוא שקר – זהו מוציא שם רע, ועוונו גדול יותר.
יש להיזהר מאוד מאבק לשון הרע, ומרכילות.
השומע לשון הרע ושותק – נענש גם הוא. עליו לגער במספר או להתרחק ממנו.
מידת לשון הרע קשה מאוד לתיקון, כי פעמים רבות הזיק לחברו ואינו יכול לתקן את הנזק והבושה שגרם לו.
"נצור לשונך מרע ושפתיך מדבר מרמה" (תהלים לד יד).

## יום 22: שער התשובה (חלק א - הקדמה ועיקרים)
**השער העשרים וששה: שער התשובה**
התשובה גדולה מאוד, שמגעת עד כסא הכבוד. והיא קדמה לעולם, כי ידע הבורא שבשר ודם עתיד לחטוא, והכין לו דרך לשוב.
בכל עת ובכל שעה יכול אדם לשוב, וידו של הקב"ה פתוחה לקבל שבים.
עיקרי התשובה הם:
1. עזיבת החטא – שיעזוב דרכו הרעה ולא יעשנה עוד.
2. חרטה – שיתחרט בלב שלם על מה שעשה, ויצטער על כך.
3. וידוי – שיתוודה בפה על חטאיו, ויאמר "חטאתי עוויתי פשעתי".
4. קבלה לעתיד – שיקבל עליו שלא ישוב לזה החטא לעולם.

## יום 23: שער התשובה (חלק ב - דרכי התשובה והמעכבים)
יש עבירות קלות ויש חמורות. ועל כולן צריך לשוב.
התשובה השלימה היא, שבא דבר עבירה לידו ויכול לעשותה, ופירש ממנה למען שמו יתברך, לא מיראה ולא מחולשה.
יש עשרים וארבעה דברים המעכבים את התשובה (רמב"ם הלכות תשובה פרק ד). מהם: המחטיא את הרבים, המטה את חברו מדרך טובה, הרואה בנו יוצא לתרבות רעה ואינו מוחה, האומר "אחטא ואשוב".
השונא את התוכחות, והמלעיג על המצוות – קשה להם לשוב.
אבל אין לך דבר העומד בפני התשובה. אפילו כפר בעיקר – אם שב, מקבלין אותו.

## יום 24: שער התשובה (חלק ג - גדרי התשובה)
מי שרוצה לשוב בתשובה שלימה, צריך לעשות גדרים וסייגים לנפשו, כדי להתרחק מן החטא.
אם חטא בעריות – יגדור עצמו מן הנשים, ואפילו מראייה ושיחה יתרה.
אם חטא בגזל – יתרחק מממון חברו בתכלית, ויהיה נאמן מאוד.
אם חטא בלשון הרע – ימעט בדיבור, ויעסוק בתורה.
"תשובת המשקל" – שיצער את עצמו כנגד ההנאה שהיה לו מן החטא.
התפילה והצדקה עוזרים מאוד לכפרת העוונות.

## יום 25: שער התשובה (חלק ד - תשובה על בין אדם לחברו)
עבירות שבין אדם למקום – יום הכיפורים מכפר.
עבירות שבין אדם לחברו – אין יום הכיפורים מכפר, עד שירצה את חברו (יומא פה ב).
חייב להחזיר הגזל, ולפייס את חברו על הצער והבושה שגרם לו.
ואם חברו אינו מתפייס – יביא לו שורה של בני אדם ויפייסנו בפניהם.
ואם מת חברו – ילך על קברו ויתוודה ויאמר "חטאתי לה' אלוהי ישראל ולפלוני זה".
המוחל – לא יהיה אכזרי מלמחול.

## יום 26: שער התשובה (חלק ה - מעלת בעלי תשובה)
במקום שבעלי תשובה עומדים – צדיקים גמורים אינם יכולים לעמוד (ברכות לד ב).
כי בעל תשובה כבש יצרו יותר, וטעמו של חטא מושכו, והוא מתגבר עליו.
התשובה מביאה רפואה לעולם.
גדולה תשובה שמקרבת את הגאולה.
אל יאמר בעל תשובה "אני רחוק מה'", אלא הוא אהוב ורצוי לפניו מאוד.
זדונות נעשות לו כשגגות, ואם עשה תשובה מאהבה – זדונות נעשות לו כזכויות.

## יום 27: שער התורה (חלק א)
**השער העשרים ושבעה: שער התורה**
תלמוד תורה כנגד כולם.
אין לך מידה טובה ממידת התורה. היא מיישרת את האדם, ומלמדת אותו דעת ומוסר.
כתר תורה מונח לכל, כל הרוצה ליטול יבוא ויטול.
התורה מגנה ומצלה.
צריך לקבוע עיתים לתורה ביום ובלילה. "והגית בו יומם ולילה".
לא עם הארץ חסיד. מי שאינו יודע את הדינים, איך ישמר מן החטא?
עיקר הלימוד הוא המביא לידי מעשה. "לא המדרש עיקר אלא המעשה".

## יום 28: שער התורה (חלק ב - אופן הלימוד)
צריך ללמוד לשמה, לעשות רצון הבורא.
וצריך לחזור על לימודו כדי שלא ישכח.
ילמד בהתמדה, ולא יפסיק לשיחה בטלה באמצע הלימוד.
ילמד מכל אדם, ומכל ספר.
יכבד את לומדי התורה ואת הרבנים.
התורה מתקיימת במי שממית עצמו עליה (ברכות סג ב), היינו שמסתפק במועט ומשקיע כוחו בחכמה.

## יום 29: שער יראת שמים (חלק א)
**השער העשרים ושמונה: שער יראת שמים**
יראת שמים היא התכלית והשורש לכל המידות. "סוף דבר הכל נשמע את האלהים ירא".
יראת חטא – שיירא לעבור על מצוות הבורא.
יראת העונש – שיירא מן הדין ומן הגיהנום. זו יראה נמוכה יותר, אך הכרחית להמון.
יראת הרוממות – שיירא מגדולת הבורא ורוממותו, ויתבייש לפניו. זו המעלה העליונה.
"יראת ה' היא אוצרו" (ישעיה לג ו).

## יום 30: שער יראת שמים (חלק ב - חכמת האדם)
כדי להגיע ליראת שמים, צריך האדם להתבונן בגוף האדם ובנשמתו.
האדם נקרא "עולם קטן". כל מה שיש בעולם הגדול – יש דוגמתו באדם.
הנשמה היא חלק אלוה ממעל, והיא נותנת חיים לגוף.
הגוף הוא חומרי ונוטה לתאוות, והנשמה היא רוחנית ומושכת לעבודת ה'.
האדם צריך להשליט את הנשמה על הגוף, ואת השכל על התאווה.
כשיכיר האדם את פחיתות גופו ואת מעלת נשמתו, ואת גדולת הבורא שיצר כל אלו בחכמה נפלאה – מיד יגיע ליראה ולאהבה, ויעבוד את ה' בלב שלם.
תם ונשלם שבח לבורא עולם.
